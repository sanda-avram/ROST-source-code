Era ajunul Anului Nou. Bucăți de frig se rupseseră din inima Polului Nord si căzură peste străzi și case. Un strat fin de gheață albă astupase geamurile caselor făcând parcă în ciudă focului ce se străduia în zadar să le topească. Copacii înghețați din creștet și până-n vârful rădăcinilor păreau suflați în cleștar. Pe câmpii, prin munți, prin tufișurile dese, în adâncul apelor, viața încremenise sub degerături. Până şi pietrele învineţiseră de-atâta ger.
Oamenii se strângeau în grupuri prin locurile unde urmau să-şi petreacă noaptea dintre ani. Fiecare cumpărase salamuri fine, măsline mari și lucioase, brânzeturi alese, prăjituri acoperite cu frișcă şi mai ales multe sticle de şampanie – lucruri absolut necesare la petrecerile oamenilor care ştiu ce vor de la viaţă.

În piaţa mare se pregătea un foc de artificii pe care toţi îl aşteptau cu nerăbdare. Primarul îşi pusese mari speranţe în el. Tăiase în fiecare lună din fondurile mesei săracilor sperând ca ceilalți încântaţi de jocul luminiţelor şi asurziţi de bubuituri să-i aducă procente bune la alegerile de luna viitoare.

Orele treceau, minutele şi mai repede, iar secundele nici nu mai contau pentru petrecăreţi. Fiecare visa la ceva în noaptea asta. Ceva bun şi frumos care urma să i se întâmple în anul care vine. Contabilii, bancherii şi avocaţii se gândeau la maşini mai luxoase, apartamente mai mari şi telefoane cu ecrane mai late.

Pierdeau însă din vedere un lucru esenţial. Venirea anului nou nu era la nici un caz motiv de sărbătoare: îi aducea de fapt cu un an mai aproape de groapă.

Motanul familiei M nu înţelegea nimic din toate astea. El nu ştia ce înseamnă Crăciun, Revelion, şi alte rânduieli din casa stăpânilor. Vedea doar că-n anumite zile primea mâncare mai bună. Asta era important! În rest clipele erau la fel: dormea cât era ziulica de lungă, iar seara pleca creanga şi bătea străzile învecinate până-n zori când se întorcea acasă rupt de oboseală.
Ultima seară din an nu era cu nimic mai specială pentru el. Ieşii afară. Cam nemulţumit că nu mâncase nimic; stăpânii plecaseră din timp la distracţie şi uitaseră de el.
Se mai întâmpla să piardă câte o masă. Dar, de obicei, găsea câte ceva pe afară: un şoarece, o vrabie, sau poate chiar ceva mâncare uitată de vecini pe prispă.

Îşi ridică coada în sus şi porni mândru la plimbare. Nu era nimeni ca el. Milioane de stele erau la fel, dar ca el nu mai exista alt motan!
Totuşi în seara asta nu era prea încântat. Era atât de frig încât blăniţa i-ar fi îngheţat pe loc dacă ar fi încercat s-o spele. Şi în plus mai erau şi bubuiturile acelea ciudate care se auzeau pe fiecare stradă, însoţite uneori de steluţe colorate ce împroşcau cerul precum copiii la scăldat.

Se învârti de câteva ori prin curtea vecinilor şi apoi se hotărî să se întoarcă: în noaptea asta nu era de stat pe afară. Poate va reuși să intre în casă și să găsească ceva de mâncare acolo. Ridică nasul şi adulmecă zările pentru ultima oară. Pe undeva simţii un miros puternic de carne prăjită. Era atât de bun... Tăvi încărcate cu friptură îi sclipiră prin fața ochilor.
Ce-ar fi dacă ...! Fără să se mai gândească se lăsă dus pe calea mirosului. În câteva minute ajunse în piaţa din centrul oraşului. Acolo o groază de oameni cântând, strigând, râzând, mai toți cu sticle de băutură în mână. Era o găgăgie de nedescris. O moară învârtită cu apa de la zece râuri n-ar fi făcut atâta zgomot.
Se zăreau şi câteva corturi din care răzbătea un miros puternic de cârnaţi și carne prăjită.

Pisicului de obicei îi era frică de oameni. Dar de data asta foamea era mai puternică și îl impingea din spate.
Porni încetişor spre una din frigărui. Erau mulţi oameni adunaţi în jurul ei. Oameni roşcovani, îmbrăcaţi în costume scumpe ce muşcau din cârnaţii cu muştar de parcă n-ar fi mâncat de zece zile. Asta înseamnă să ai poftă de viaţă !

Motanul vru să pună şi el lăbuţa pe o bucată din aceea gustoasă. Încercă rând-pe-rând toate șmecheriile ce-i reușeau la masa stăpânilor. Dar aici nu avu nici un succes. Oamenii înfuriați îl alungară tropăind din ghetele înnecate în cremă și nerăbdare.


La un moment dat zumzetul acela infernal prinse formă. Oamenii nu mai strigau la întâmplare. Cineva, ceva, le dăduse un sens. Se auzea tot mai clar: 5, 4, 3, 2, 1

Apoi, parcă cerul căzu pe pământ. Într-o clipă se făcu ziuă. Dar nu o zi luminată de un singur soare ci o zi aprinsă de mii de stele colorate ce plesneau din toate colţurile pieţei. Izvoare de lumină țâșneau din pământ și se pierdeau sus în adâncul cerului.

Pisicul muri şi învie în aceeaşi clipă: de frică. Părul i se făcu măciucă de la bretonul pernițelor până-n vârful cozii. O rupse la fugă ca niciodată în viaţă; fugă de moarte cu mușchii încordați să plesnească. La viteza aceea fiecare om era un obstacol, iar fiecare curbă-i întindea gheruțele să le rupă.

Străbătu piața de parcă n-ar fi intrat niciodată acolo. Uitase de foame. Uitase și drumul spre casă. Nimic din ce vedea nu i se părea cunoscut. Unde era? Unde ?
În asfaltul şoselei zării o spărtură ca o gură de peșteră. Se gândi că acolo o să scape de lumina aceea colorată și de bubuielile acelea de război. Se aruncă fără să se uite. Căzu în gol şi apoi se afundă în ceva vâscos. Era apă ce se pregătea să îngheţe.
Sării încordat ca un pește încercând să se prindă de ceva. Pe vremuri era expert la cățărat în copaci. Acum însă era diferit: pereţii canalului erau lucioşi şi netezi ca un geam. Imposibil să se urce pe ei. Reuşi să se ridice pe picioarele din spate şi începu să miaune disperat.
În jurul lui aceleaşi bubuituri, aceleaşi strigăte de oameni beţi, aceeaşi atmosferă de „sărbătoare”.

Pisicul mieuna atât de tare încât pământului i se rupea inima. Doar pământului, pentru că toţi ceilalţi oameni erau atât de preocupaţi să urle încât nimeni nu-l auzea.

Îşi strigă stăpânii. Îşi aminti de momentele când stătea la ei în braţe, iar ei îi promiteau că vor face totul pentru el: îi vor mulge lapte din soare și-i vor da să mănânce friptură din lună. Acum era momentul să facă ceva. Ceva simplu de tot: să întindă o mână care să-l scoată din groapă.

Dar nimic nu se întâmplă. Căzu înapoi cu picioarele din faţă ţepene. Apa îngheţase pe ele şi le prefăcuse în două bucăţi de fier imposibil de îndoit. Încercă să miaune din nou. Deschise gura, dar nici un sunet nu se mai auzii. Parcă era mut de-o viață. Ochii ce pe vremuri nu scăpau nici o mișcare, acum străluceau orb, acoperiți cu o găoace subțire de gheață.
Cineva aruncă în canal 2 sticle goale de şampanie. Una din ele îl lovi cu putere în moalele capului. Nu mai simţii nimic ... decât spinii de gheaţă ce-i intrau uşor pe nas, pe gură şi în urechi.

A doua zi dimineaţa gunoierii ce măturau piaţa văzură un pisic mort în apa îngheţată din canal.
„Oare de ce nu a mieunat ?” se întrebară. “Oricine l-ar fi putut scoate de acolo.”
Dar nimeni nu ştia cât a plâns şi-a mieunat pisicul. Dar glasul lui era prea slab şi nu putea să răzbată peste strigătele de beţie a celor ce sărbătoreau venirea Anului Nou.
